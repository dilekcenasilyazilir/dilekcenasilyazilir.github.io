---
layout: default
---

**DİLEKÇE YAZARKEN DİKKAT EDİLEMESİ GEREKEN HUSUSLAR**

* Dilekçe çizgisiz beyaz kağıda (A4) yazılır. teksir kağıdı, çizgili kağıt veya yarım kâğıt kullanılmaz. Dilekçe metni genellikle kısa olur. Ancak bazı özel durumlarda kâğıdın ön yüzü yeterli olmazsa kağıdın arka yüzüne yazılmaz ikinci bir kağıt kullanılır.
* Dilekçe bilgisayarla, daktiloyla veya (mavi yada siyah mürekkepli) dolma kalemle yazılır. Tükenmez kalemle veya kurşun kalemle dilekçe yazılmaz.
* Dilekçe metni fazla uzun olmayacağı için yazı, sayfaya güzel bir şekilde yerleştirilmelidir. Yukarıda kağıdın dörtte biri kadar, sol tarafta en az 3 cm ve sağ tarafta 1 cm boşluk bırakılmalıdır.
* Dilekçeye sorunla ilgilenecek kuruma (veya makama) hitapla başlanır.

Dilekçenin verileceği makamın doğru belirlenmesi gerekmektedir.  

Hitaplar kurumun idari yapısına uygun olmalı ve eksiksiz yazılmalıdır.

Örneğin: Ankara Valiliğine, Meram Kaymakamlığına, İstanbul 19. Aile Mahkemesi

Sayın Hakimliğine, İstanbul Cumhuriyet Başsavcılığına gibi.

Dilekçe büyük bir kurumda bir alt birimi ilgilendiriyorsa hitapta bu belirtilebilir:

![Dilekce hitap](/assets/images/dilekce-hitap.png)


Hitap, satırı ortalayacak şekilde yukarıdaki örnekte olduğu gibi yazılmalıdır. Makamın bulunduğu yer adı, büyük harflerle hitabın altına sağ tarafa yazılır. Kurum ve kuruluş adlarına getirilen eklerin kesme işaretiyle ayrılmadığına ve hitaptan sonra virgül kullanıldığına dikkat ediniz.

* Dilekçe veren kişi kendi adını, soyadını, adresini, TC Kimlik numarasını yazmalıdır.
* Dilekçe ile şikayet edilen kişi varsa o kişinin adını, soyadını, adresini, TC Kimlik numarasını yazmalıdır. Şikayet edilen kurumsa o kurumun resmi tam adı ve adresi
yazılmalıdır.  
* İsimlerden “Konu” kısmına dilekçenin konusu yazılır.
* Sonra paragraftan itibaren dilekçenin metnine geçilir. Kısa bir tanıtımdan sonra dilek (istek, sorun veya durum) yazılır. Dilekçede ciddî, resmî ve saygılı bir üslûp kullanılır.  Yapılması istenen, talep edilen her neyse, en kısa şekilde fakat tam olarak açıkça ifade edilir. Gereksiz ayrıntılara ve kişiselliğe yer verilmez.

İsteğin yasalara uygun olmasına dikkat edilir.

* Dilekçe metni (durumu bilgilerinize arz ederim, gereğini arz ederim, tensiplerinize arz ederim…gibi) arz cümlesiyle tamamlanır. Üst makama arz, ast makamdan rica edilir. Bu sebeple üst makamdan bir istekte bulunurken rica ederim denmez.
* Dilekçe metni tamamlandıktan sonra sağ tarafa (veya sağ üst köşeye) tarih atılır.  Tarihin altına dilekçeyi verenin adı soyadı yazılır ve imzalanır. Bir dilekçede sadece bir kişinin imzası olacağı, imzasız dilekçelerin geçersiz olduğu ve imzanın okunabilecek nitelikte olması gerektiği unutulmamalıdır.
* Dilekçenin sonuna tarih ve isim ve adres eklenip imzalanır.
* Dilekçe imzalandıktan sonra sol tarafa açık adres yazılır. Dilekçeyle birlikte verilen ekler varsa bunlar adresi yazdıktan sonra ekler başlığı altında numara verilerek sıralanır. Evrakın kaybolmaması için (varsa) ekler mutlaka belirtilmelidir.

**!!!** Yukarıda sıralanan niteliklere uymayan dilekçelerin işleme konulmayabileceğini unutmayınız.

**!!!** Dilekçenin hangi makamda olduğunu takip edebilmek için ilgili kurumca dilekçeye verilen kayıt numarası (gelen evrak defterindeki sıra numarası) alınmalıdır.

**!!!** Posta yoluyla ilgili kurumlara gönderilecek dilekçeler en azından taahhütlü posta ile yollanmalıdır.
